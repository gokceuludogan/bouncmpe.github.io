---
title: Amaçlar
description: Üniversite, Fakülte ve Bölüm Amaçları
metadata: none
weight: 1
---

## Boğaziçi Üniversitesi

Kurumsal değerlerimizi sahiplenen, yaratıcı ve eleştirel düşünen, özgür ve özgürlükçü, etik değerleri  önemseyen, doğa ve çevre bilinci gelişmiş, yerele kök salmış, evrensele açık, bilimsel, sosyal ve kültürel formasyonu ve özgüveni ile üstleneceği mesleki ve sosyal sorumlulukları başarıyla yerine getirecek bireyler yetiştirmek; evrensel boyutta düşünce, bilim ve teknoloji üreterek insanlığın hizmetine sunmak ve bilim, sanat ve kültürün toplumda yer bulmasında ve yaygınlık kazanmasında yardımcı ve öncü olmaktır.

Boğaziçi Üniversitesi’nin vizyonu eğitim, öğretim ve araştırmada öncü konumuyla geleceği şekillendiren bir üniversite olmaktır.

- Eğitim ve öğretim deneyimini yenilikçi ve yaratıcı yaklaşımlarla zenginleştirmek,
- Bilim, araştırma, yaratıcılık, yenilikçilik kültürünü güçlendirerek dünyanın lider araştırma üniversiteleri arasında yer almak,
- Akademik, bilimsel ve kültürel faaliyetlerimizle daha iyi bir geleceğin şekillenmesine katkıda bulunmak

vizyonumuzun ana öğelerini oluşturmaktadır.

## Mühendislik Fakültesi

Mühendislik Fakültesi’nin özgörevi mezunlarını özel sektör, kamu kurumları ve yükseköğrenim kuruluşları çatısı altında liderlik ve yenilikçilik odaklı kariyerlere hazırlamak, özgün araştırmalar ile mühendislik bilgi tabanını genişletmek, daha müreffeh ve sürdürülebilir bir toplumsal yaşama katkıda bulunmaktır. Fakültemizin özgörüşü dünya çapında en iyi öğretim üyelerini istihdam etmeye ve en iyi öğrencileri yetiştirmeye devam ederek araştırma, eğitim ve teknoloji geliştirme alanlarında dünyanın önde gelen mühendislik okullarından biri olmaktır. 

## Bilgisayar Mühendisliği Bölümü

Bilgisayar Mühendisliği bölümünün misyonu, modern toplumda geniş bir yelpazedeki bilgisayar donanımı, yazılımı ve bilgi sistemlerini yaratıcı bir şekilde tasarlamak, uygulamak, yönetmek, bakımını yapmak ve geliştirmek için gerekli analitik, matematiksel, karar verme, bilgi işlem, iletişim, ekip çalışması ve liderlik becerileriyle donatılmış, ekonomik, sosyal ve etik açıdan bilinçli mühendisler yetiştirmektir.
